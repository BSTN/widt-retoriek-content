# 2. In Nederland geboren Mikael (11) moet worden uitgezet naar Armenië, oordeelt Raad van State

De in Nederland geboren 11-jarige Mikael moet samen met zijn moeder worden uitgezet naar Armenië. Ze hebben zich te veel aan het zicht van de instanties onttrokken, oordeelde de Raad van State woensdagochtend.


“We zijn extreem teleurgesteld,” zegt Guy Loyson, woordvoerder van de familie, een uur na de uitspraak
van de afdeling bestuursrechtspraak van de Raad van State.

Loyson: “We vinden dat de rechten van een kind dat hier geboren is, met voeten worden getreden. Er
wordt op geen enkele wijze rekening gehouden met de situatie van het kind.”

De 11-jarige Mikael is in Nederland geboren en woont in Amsterdam, maar had geen verblijfsvergunning.
Zijn moeder Gohar Matosyan (56) vestigde zich in 2010 in Nederland. Mikael heeft net groep acht
afgerond op basisschool De Achtsprong in Amsterdam-Zuidoost, en zou na de zomer beginnen op het
Cygnus Gymnasium in Oost.

Mikael is opgegroeid in Nederland en kent Armenië niet. “De IND kan mij net zo goed naar Ghana
sturen,” zei hij vorige maand tegen Het Parool. “Dat land ken ik net zo min als Armenië.”

Moeder Gohar is momenteel niet in staat om te reageren op de uitspraak, aldus familiewoordvoerder
Loyson. Mikael is buiten aan het voetballen, ter afleiding. De familie gaat tegen de uitspraak in beroep bij
het Europees Hof voor de Rechten van de Mens.

De dreigende uitzetting van Mikael kreeg veel aandacht doordat influencer Mahi Khalesi (zelf gevlucht uit
Iran toen ze 2 jaar was) en burgemeester Femke Halsema er vorige maand aandacht voor vroegen.

Halsema zegt eerder staatssecretaris Eric van der Burg (Asiel en Migratie) met een persoonlijke brief
verzocht te hebben Mikael een verblijfsvergunning te verlenen. Zijn ambtsopvolger Marjolein Faber
reageerde toen met ‘nee’, omdat ze eerst de uitspraak wilde kennen.

De burgemeester doet nu opnieuw een beroep op de minister. “Dit is een voorbeeld waar een regel in een
individueel geval veel te hardvochtig uitvalt. De wens minder migranten in Nederland te hebben, kan
nooit zo sterk zijn dat dat ten koste gaat van een 11-jarige jongen die geen ander land kent dan
Nederland.”
